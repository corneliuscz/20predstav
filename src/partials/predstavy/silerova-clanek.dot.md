<div class="persona">
![Jana Šilerová]({{= it.assets_url }}/img/bublina-silerova.png)

  <div>
    <h1>Jana __Šilerová__</h1>
    <span>emeritní biskupka, duchovní církve československé husitské</span>
  </div>
</div>

*Milí přátelé, nejsem věštkyně. Ale přesto doufám, že za pět let se našim představám nejen zasmějeme, ale že nás i&nbsp;potěší. Proto zpola humorně a zpola vážně se inspiruji vašimi podněty.*

Perspektivy a problémy v&nbsp;mém „oboru“ v&nbsp;kontextu Moravskoslezského kraje a příležitosti do budoucna ve spolupráci s&nbsp;EU: Vzhledem k&nbsp;tomu, že jde o&nbsp;církev, nebo lépe sbor Páně věřících křesťanů, pak „perspektiva“ mého oboru je věčná. Vážně: Kde je člověk s&nbsp;důvěrou zavěšen na&nbsp;Boha, tam neměří svůj život a práci jen časností, ale věčností.

> Když člověk plánuje, co bude dělat zítra, Bůh se směje.

V&nbsp;té perspektivě ostatně platí lidová moudrost, že když člověk plánuje, co bude dělat zítra, Bůh se směje… Nejsme přece vlastníky svého života ani na&nbsp;příští hodinu. Navíc jako odpůrkyně vizí (dle slovníku bludných představ), do nichž většina vizionářů cpe své příznivce často do tragických důsledků, mohu jen napsat, co bych si přála, o&nbsp;co se modlím a v&nbsp;co doufám.

Úbytek věřících ve&nbsp;všech církvích mě zas tak moc netrápí. Cesta k&nbsp;Bohu a důvěra Bohu přece nemusí jít jen přes církev. Je to intimní náboženský prožitek a zkušenost. Tomu, komu se Bůh takto „ozve“, nemůže církev zakázat vstup, Duch vane, kam a kudy chce. Církev má budoucnost, když nevládne (nekraluje), ale odkazuje na&nbsp;Boží království. Víc než lpět na&nbsp;zavazadlech dogmat má mít porozumění pro člověka, vstupovat bez moralizování do bezvýchodných situací člověka a pomáhat mu nalézt smysl. Nebo-li jinak znovu prožít Ducha!

„Neagitovat, ale svědčit. Nenutit, ale zvěstovat. Nestrašit, ale varovat.“ (R.&nbsp;Quardini) Co bylo, skončilo, začíná, co nebylo. My křesťané se budeme muset v&nbsp;proměně času tak jako na počátku stát hnutím, které pohne druhými. Kéž s&nbsp;pomocí Boží zvládneme nejen kázat, ale i&nbsp;ukázat.

A&nbsp;dotace z&nbsp;EU našemu regionu? Masarykovo „Nebát se a nekrást“ bych v&nbsp;parafrázi řekla nerozkrádat je a nebát se je investovat do tvořivých projektů budoucnosti, která čeká naši euro-americkou kulturu a civilizaci. Uvědomit si nízkou porodnost a prodloužení ne našeho věku, ale našeho stáří a všeho, co s&nbsp;tím souvisí. V&nbsp;tom bychom měli na dnešní mladé i&nbsp;ještě nenarozené myslet už teď víc, než se teď jeví.

> Myslet na dnešní mladé znamená připravovat skrze naše stárnutí už teď i jejich stáří.

Myslet na&nbsp;dnešní mladé znamená připravovat skrze naše stárnutí už teď i&nbsp;jejich stáří. Především půjde o&nbsp;to podpořit ty, kteří se o&nbsp;své stárnoucí starají sami. Pro nezaměstnané pak připravit rekvalifikační kurzy právě do&nbsp;sociálních služeb. Budovat kultivovaná sociální zařízení pro ty, o&nbsp;něž se nemá kdo postarat. A&nbsp;především rozvíjet láskyplný mezigenerační dialog a uchovávání dějinné i&nbsp;rodové paměti lidí.

Rozvíjet iniciativy, které spojují lidi napříč spektrem generačním, náboženským i&nbsp;politickým: Vzpomeňte si na&nbsp;docela obyčejné rozmístění klavírů po městě nebo mobilních knihovniček v&nbsp;telefonních budkách. Sama sbírám knihy po lidech a knihy na&nbsp;farních zahradních bazarech jsou vždy „vyluxovány“. Jednoduché, obyčejné nápady s&nbsp;překvapivými důsledky. Fantazii se meze nekladou. Jistě přijdou i&nbsp;ostatní se svými nápady: V&nbsp;našem regionu v&nbsp;souvislosti se vzděláním bych připomněla, že řemeslo má zlaté dno… Nezapomínat na&nbsp;učňovské obory.

> Není svět tak jednoduchý, jak se nám zdá z gauče.

Nemysleme jen regionálně. Přese všechno, co nám na&nbsp;Evropské unii vadí (často z&nbsp;neznalosti či neochoty pochopit důvody společenských rozhodnutí), buďme rádi, že při vší „národní sebestřednosti“ držíme při sobě! Když už nic, tak držme jako společná hráz proti nenávisti a terorismu radikálního Islámského státu. Není svět tak jednoduchý, jak se nám zdá z&nbsp;gauče. Bůh nám buď milostiv.

V&nbsp;Kytici K.&nbsp;J.&nbsp;Erbena najdete báseň Věštkyně. Inspirován sochou Bruncvíka, do půli těla kdysi rozbité švédskými válkami, napsal: *Slyšte a pilně važte moje slova:/ S&nbsp;nadějí nic se nenoste,/ leč nad tím břichem vřelé srdce znova/ a pravá hlava naroste!//*

P.S.: No a v&nbsp;roce 2020 ať se Baník prokutá k&nbsp;titulu a porazí katalánskou Barcu!

Jana Šilerová
