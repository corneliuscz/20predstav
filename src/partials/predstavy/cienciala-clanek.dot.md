<div class="persona">
![Jiří Cienciala]({{= it.assets_url }}/img/bublina-cienciala.png)

  <div>
    <h1>Jiří __Cienciala__</h1>
    <span>zmocněnec vlády pro řešení problémů spojených s revitalizací Moravskoslezského a Ústeckého kraje</span>
  </div>
</div>

*Moravskoslezský kraj trápí vysoká nezaměstnanost a hrozby dalšího negativního vývoje, ale jsou tady i&nbsp;úspěchy, vznikají nová pracovní místa, přicházejí další investoři. Důležité je, aby se změnilo vnímání lidí. Mnozí obyvatelé tohoto kraje byli léta zvyklí na&nbsp;určitou jistotu, na&nbsp;určitý životní styl, na&nbsp;to, že je průmysl zaměstná. Lidé, kteří chtějí práci, teď musí upravit svoje postoje, přeorientovat se na&nbsp;to, po čem je poptávka, a&nbsp;to samozřejmě není jednoduché. Bohužel v&nbsp;současné době je vývoj regionu hodně závislý na&nbsp;tom, jak se bude vyvíjet těžební průmysl, a to nedokážeme zodpovědně předpovědět. Útlum těžby může být pomalejší i&nbsp;rychlejší. Každopádně musíme hledat cesty, jak havíře, hutníky a další zaměstnance těžkého průmyslu „přepnout“ tak, aby se mohli a chtěli „přeladit“ na&nbsp;jiné profese. Ten potenciál zdejších lidí je velký, takže věřím, že se to dá zvládnout. K&nbsp;tomu tady ovšem musí fungovat spolupráce a soudržnost mezi centrálními a regionálními autoritami a sociálními partnery – jedině takhle se může vytvořit nějaká jistota, že se věci budou řešit.*

> Vývoj, výzkum a inovace, to je nejlepší cesta k rozvoji.

Stále platí, že vytvořit pracovní místa je velmi těžké a žádný zázračný recept neexistuje. Dopravní stavby, ale i&nbsp;jiné, například zateplování budov apod., přinášejí pracovní místa. Osvědčily se průmyslové zóny a dnes zaměstnávají tisíce lidí. Naším společným úkolem by také měla být ochrana stávajících pracovních míst, aby nezaměstnaných dál nepřibývalo. Ale hlavně bychom měli rozvíjet to, co umíme, co máme v&nbsp;genech. Průmysl udělal velký skok, už to není něco špatného, neekologického a špinavého, za co byl považován v&nbsp;první polovině devadesátých let. Jsou tady moderní a čisté technologie. Třinecké železárny kdysi řešily svůj rozvoj tak, že vymyslely strategii řízení přidané hodnoty ve výrobkových řetězcích. Nepouštěly nic, co mohly udělat samy, jinam. Když se k&nbsp;tomu přidá vývoj, výzkum a inovace, to je nejlepší cesta k rozvoji. Přináší více zakázek a tím i&nbsp;více pracovních míst. Zdejší firmy mají silný potenciál existovat a rozvíjet se. Nutností s&nbsp;tím spojenou je to, že musí významnějším způsobem investovat do vědy, výzkumu a vývoje a případně také podpořit zkvalitnění technického školství. Dnes se v&nbsp;globální ekonomice nikdo neptá, kde se ty výrobky vyrábějí, ale jestli jsou konkurenceschopné. Proto je velmi důležité vychovávat si mladé šikovné lidi, kteří nebudou mít potřebu odejít z&nbsp;regionu.

Moravskoslezský kraj by se měl obecně zaměřit na&nbsp;zvýšení hrubé přidané hodnoty na&nbsp;zaměstnance, neboť v&nbsp;současné globální ekonomice mohou být dlouhodobě konkurenceschopné a tudíž i&nbsp;úspěšné pouze ty regiony, které exportují produkty s&nbsp;vysokou úrovní přidané hodnoty, které nelze jednoduchým způsobem substituovat podobnými levnějšími produkty z&nbsp;nízkonákladových zemí. Současná úroveň hrubé přidané hodnoty na&nbsp;zaměstnance v&nbsp;Moravskoslezském kraji je 47&nbsp;% průměru této hodnoty v&nbsp;Evropské unii a 86&nbsp;% průměru této hodnoty v&nbsp;ČR. S&nbsp;tím musíme něco udělat, to znamená soustředit se na&nbsp;vybraná tradiční regionální odvětví se silným inovačním potenciálem do budoucna a zároveň na&nbsp;nová perspektivní odvětví - IT, nanotechnologie, biotechnologie apod.

Bude velmi důležité získat finanční prostředky ať už ze státního rozpočtu nebo z&nbsp;fondů EU na&nbsp;výzkumné a vývojové aktivity a převést je do podoby nových inovativních výrobků, služeb a technologií, na&nbsp;rozvoj lidských zdrojů ve výzkumu a vývoji a podporu technického vzdělávání, zároveň také na&nbsp;podporu mezinárodní spolupráce ve výzkumu a vývoji a exportních aktivit firem s&nbsp;inovačním potenciálem. Prosazení potřeb Moravskoslezského a Ústeckého kraje v&nbsp;novém programovacím období EU 2014 až 2020 je i&nbsp;mým cílem.

Jiří Cienciala
