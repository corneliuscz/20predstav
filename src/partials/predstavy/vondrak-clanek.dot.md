<div class="persona">
![Ivo Vondrák]({{= it.assets_url }}/img/bublina-vondrak.png)

  <div>
    <h1>Ivo __Vondrák__</h1>
    <span>rektor VŠB-TUO</span>
  </div>
</div>

*Jaký si to uděláš, takový to máš&hellip; Tuhle známou skladbu skupiny Chinaski zpíval mnohatisícový dav na&nbsp;posledních Colours of Ostrava (já s&nbsp;nimi, byť se v&nbsp;mém případě o&nbsp;zpěvu moc mluvit nedalo) a já jsem si uvědomil, že i&nbsp;o&nbsp;tom je budoucnost našeho regionu. Kam se věci mají a budou ubírat, je totiž jen a jen na&nbsp;nás.*

> Kam se věci mají a budou ubírat, je jen a jen na nás

Považuji se za&nbsp;velkého patriota. V&nbsp;našem kraji jsem se narodil a žiji v&nbsp;něm, mám ho rád a upřímně se těším ze&nbsp;všeho dobrého, co se v&nbsp;něm daří rozvíjet. Vždy jsem se domů rád vracel z&nbsp;kratších či delších cest hlavně proto, že jsme region inženýrů a techniků. To je náš Genius Loci, který nás činí výjimečnými a osobitými. Máme svou historii postavenou na&nbsp;průmyslové výrobě, která naši generaci, generace našich rodičů a prarodičů naučila houževnatosti, vytrvalosti, ale také hledání cest, jak ovládnout přírodu a jak realizovat své představy. To je náš odrazový můstek do&nbsp;budoucna. Je zjevné, že znalosti a poctivá výroba jsou dvěma stranami jedné mince. Pokaždé když ji vyhodíme do&nbsp;vzduchu s&nbsp;tím, zdali padne hlava nebo orel, nemůžeme prohrát. V&nbsp;tom vidím naši budoucnost. V&nbsp;propojení tradičního průmyslu s&nbsp;novými technologiemi. Už nejsme jen strojaři a havíři, pomáhají nám elektronici, informatici, nanotechnologové, bioinženýři a mnoho dalších nových profesí, které vytváří současná doba a její překotný vývoj.

> Opravdové centrum technické vzdělanosti nebudeme mít bez mladých, kteří v náročných přírodovědných a technických oborech uvidí budoucnost svou a regionu, ve kterém žijí.

Byl bych rád, kdyby náš region tuto výhodu dokázal přetavit do proměny v&nbsp;opravdové centrum technické vzdělanosti, a to nepůjde bez mladých, kteří v&nbsp;náročných přírodovědných a technických oborech uvidí budoucnost svou a regionu, ve&nbsp;kterém žijí. Není pochyb, že by nesmírně pomohlo, kdyby učitelé na&nbsp;základních a středních školách měli podmínky k&nbsp;tomu, aby tyto obory mohli učit tak, aby se jich žáci přestali bát a naopak rozvíjeli své logické myšlení a technickou tvořivost. 

My si ale nevystačíme jenom s&nbsp;těmi, které si vychováme. Musíme oživit náš region talentovanými lidmi, kteří k&nbsp;nám přijedou ze zahraničí.  Bylo by výborné, kdyby náš region byl dříve než v&nbsp;roce 2020 na&nbsp;něco takového připraven. Třeba tak, že nás na&nbsp;ulicích nepřekvapí angličtina a my, kteří jsme se zde narodili, s&nbsp;tím nebudeme mít žádný problém. V&nbsp;dnešní době, více než kdy jindy, platí ono známé “kolik jazyků umíš, tolikrát jsi člověkem”.

Nejde však jen o&nbsp;vzdělávání a&nbsp;průmysl, ať už ten tradiční nebo inovativní, ale o&nbsp;celý způsob, jakým tady žijeme. Já tomu říkám kultura, která je neodmyslitelnou budoucností našeho kraje. Američané říkají "work hard, play hard" &ndash; tvrdě pracuj a pak se tak i&nbsp;bav. Je úžasné sledovat, jak se tyto věci i&nbsp;u&nbsp;nás mění k&nbsp;lepšímu. Ožívají zapomenutá a osiřelá místa. Dolní oblast Vítkovic se stala kulturním centrem a její vliv na&nbsp;vzdělávání našich nejmenších je fenoménem, který musíme dále rozvíjet. 

> Mezi rozvojem regionu a univerzit nelze jinak než vložit rovnítko.

Klíčovou úlohu v&nbsp;tom všem sehrávají i&nbsp;naše univerzity. Ty se kromě vzdělávání, vědy a výzkumu staly součástí svého regionu se vším všudy a mezi jeho rozvojem a rozvojem univerzit nelze jinak než vložit rovnítko: náš region bude úspěšný jen tehdy, když budou úspěšné jeho univerzity a&nbsp;naopak. To je velká výzva nejen do&nbsp;roku 2020, ale napořád. Vzdělaní lidé a jejich kreativita jsou nutným předpokladem pro to, dělat náš region stále lepším.

Mám velkou radost z&nbsp;toho, jak roste naše univerzitní městečko, jak se rozvíjí věda a&nbsp;výzkum. Nesmírně mě potěšilo, když za&nbsp;mnou v&nbsp;rámci letošní školy satelitního sytému Galileo, který u&nbsp;nás pořádala Evropská kosmická agentura, přišel její zástupce a řekl mi: "Pane rektore, máte úžasnou univerzitu". Právě z&nbsp;takových střípků, kterými se zviditelňujeme, můžeme vytvořit pestrobarevnou mozaiku prezentující takový obraz našeho regionu, ve&nbsp;kterém stojí zato pracovat a hlavně žít.

Jaká je tedy moje Vize 2020? Je to jednodušší, než by se na&nbsp;první pohled mohlo zdát. Využijme našich šancí a našeho genetického kódu utvářeného staletími tradiční průmyslové výroby. Pootevřeme dveře novým oborům a&nbsp;pozvěme do&nbsp;našeho "regionu razoviteho" ty, kteří mají zájem rozvíjet nové oblasti našeho života, kulturu a noblesu, která naší společnosti tolik chybí. Jaké si to uděláme, takové to budeme mít.

Ivo Vondrák
