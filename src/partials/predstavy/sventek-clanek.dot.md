<div class="persona">
![David Sventek]({{= it.assets_url }}/img/bublina-sventek.png)

  <div>
    <h1>David __Sventek__</h1>
    <span>ředitel odboru řízení operačních programů MMR ČR</span>
  </div>
</div>

*Jakápak je to budoucnost 2020? Vždyť je to pozítří. Co byste tak chtěli za tu chvíli v našem kraji změnit? Co byste chtěli za šest let stihnout? Šest let, šest křížků na tisícileté cestě. To je přece nic ve vývoji města či kraje.*

> Za šest let jablíčka neuzrají, ale každý den je správný čas zasadit jabloň.

Možná za šest let jablíčka neuzrají, ale každý den je správný čas zasadit jabloň. Nebo několik. A&nbsp;přidat i&nbsp;hrušky, švestky a vlašské ořechy. Aby mohly jednou děti sklízet.

Snad jsem se v&nbsp;úvodu nedopustil příliš odvážných metafor. Zkušenost z&nbsp;veřejného sektoru mne naučila, že velké věci potřebují čas, než začnou nést své ovoce. Otálet se sázením a&nbsp;zaséváním však nemůžeme, v&nbsp;našem kraji obzvlášť.

Když se podíváme do statistik, jak si dnes stojí Moravskoslezský kraj ve srovnání s&nbsp;jinými kraji, tak nijak zvlášť lichotivě. Z&nbsp;kraje odcházejí lidé, populace kraje stárne, nezaměstnanost je vysoká. Podnikaví moc nejsme, ekonomickou hodnotu tvoříme rukama a stroji a méně hlavami a nápady. Vzdělanostní struktura rovněž není ideální. A&nbsp;do toho všeho se nám tu občas špatně dýchá.

Všechno ale není šedivé a černé. V&nbsp;širším statistickém srovnání patří náš kraj k&nbsp;místům, kde se žije nadprůměrně dobře. Navíc si myslím, že my, obyvatelé kraje, to nevidíme tak černě, jak to vyprávějí média. Věřím, že v&nbsp;našem kraji hodně lidí žije rádo a nikdy by se nestěhovalo jinam. Patřím mezi ně.

To uchlácholení v&nbsp;předchozím odstavci však není myšleno tak, že máme založit ruce v&nbsp;klíně.

Sním o&nbsp;tom, že náš kraj bude vzdělanější, podnikavější a čistější. Že naše školy budou patřit k&nbsp;těm nejlepším v&nbsp;Česku a Evropě, že budeme umět se světem mluvit anglicky, že náš technický um bude znám a my jej budeme dále rozvíjet už od školek. Sním o&nbsp;tom, že ekonomika pulzuje nápady, inovacemi, vývojem a úspěšnými obchody, že se nám daří napojovat na&nbsp;světový trh. Že je v&nbsp;kraji dost příležitostí pro zajímavou práci. A&nbsp;třetí sen, ten o&nbsp;čistějším prostředí, je takový, že se v&nbsp;zimě nebojím zhluboka se nadechnout a nekontroluji na&nbsp;mobilu smogovou situaci.

> Nejlepší způsob jak předpovědět budoucnost je stvořit ji.

Snílek, řekne asi ten, co dočetl až zde. Nestydím se za to a&nbsp;možná naivně věřím, že nás je takových hodně. Lidí, co nezištně přispívají tomu, v&nbsp;co věří, na&nbsp;čem jim záleží.

Takový Moravskoslezský kraj bych si přál. Kraj plný aktivních lidí, kteří vědí, kde jsou doma, a mají své „doma“ rádi. Když budeme mít v našem kraji dost toho největšího kapitálu &ndash; schopných, slušných a iniciativních lidí, všechno ostatní už půjde snadněji.

Evropské fondy, téma, kterému se již řadu let věnuji, nám v&nbsp;kraji mohou být dobře nápomocny. Prostředky budou směřovat také do vzdělávání, podpory podnikavosti a podnikání, do čistějšího životního prostředí. Pokud bude náš kraj jen průměrně úspěšný, může v&nbsp;následujících 10 letech získat z&nbsp;evropských fondů přes 60&nbsp;miliard korun. Vymlouvat se na&nbsp;to, že nemáme na&nbsp;svůj rozvoj prostředky, je tedy liché.

Cesta vede přes naši vlastní aktivitu, zájem a nápady. Dobré záměry a projekty si jako magnet najdou příznivce a prostředky. Takže se všichni zasněme, pak pojďme své sny naplňovat. Hodně štěstí, máme to ve vlastních rukách. Na&nbsp;žádné jiné bych nespoléhal!

David Sventek
