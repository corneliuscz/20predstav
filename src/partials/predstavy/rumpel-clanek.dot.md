<div class="persona">
![Petr Rumpel]({{= it.assets_url }}/img/bublina-rumpel.png)

  <div>
    <h1>Petr __Rumpel__</h1>
    <span>zástupce vedoucího Katedry sociální geografie a regionálního rozvoje Přírodovědecké fakulty Ostravské univerzity</span>
  </div>
</div>

Vize 2020 (2030) pro Ostravu, Ostravsko a kraj
----------------------------------------------

*Především je nezbytné konstatovat, že v&nbsp;Ostravě a v&nbsp;kraji se mnohé povedlo a celkový vývoj je při srovnání s&nbsp;podobnými regiony ve světě pozitivní. Ostravsko a Moravskoslezský kraj &ndash; jako tradiční průmyslový region &ndash; se změnil k&nbsp;nepoznání. Životní prostředí se oproti 80.&nbsp;letům drasticky zlepšilo, i&nbsp;když stále není dobré. Míra nezaměstnanosti je v&nbsp;kontextu celé ČR vysoká, avšak ve srovnání s&nbsp;podobnými evropskými regiony se podařil zázrak. V&nbsp;roce 2003 přes 18&nbsp;% a v&nbsp;době před krizí 2008 hluboko pod 10&nbsp;%. Díky politice podpory investic &ndash; vybudování vědecko-technologického parku a řady podnikatelských a průmyslových zón &ndash; přitekly do Ostravy a kraje miliardové investice, které znamenaly vytvoření pracovních příležitostí pro tisíce lidí například v&nbsp;automobilovém průmyslu a v&nbsp;IT. Došlo k&nbsp;významnému posílení vysokých škol &ndash; nové fakulty má VŠB a Ostravská univerzita má lékařskou fakultu. Ostravsko jako jádro kraje je napojeno na&nbsp;dálniční síť a do Prahy jezdí rychle a levně řada vlaků. Podařilo se využít a navrátit život do několika nevyužívaných ploch (brownfieldů), zejména se jedná o&nbsp;projekty Nové Vítkovice a Nová Karolina. Významným katalyzátorem rozvoje regionu bylo financování projektů ze strukturálních fondů Evropské Unie.*

Avšak nechme chvály, i když je na&nbsp;místě. Úkolem akademiků není chválit, ale podrobovat společenský vývoj kritice, hledat problémy, upozorňovat na&nbsp;ně a činit z&nbsp;nich předmět debaty vedoucí k&nbsp;nalézání nejednoduchých a dlouhodobých řešení. Důležité je mít konkrétní vizi a cíle, a to nejen na&nbsp;osobní úrovni, ale také na&nbsp;úrovni obcí a regionů. Ředitel a vlastník Vítkovic pan Světlík svou vizi a cíle má a je proto úspěšný v&nbsp;realizaci svých projektů. To se bohužel nedá jednoznačně říci o&nbsp;Ostravě a Moravskoslezském kraji, kde i&nbsp;přes nadmíru různých plánovacích dokumentů konkrétní vize chybí a obraz budoucnosti je rozostřený.

> Rozvoj regionu je skládání mozaiky.

Rozvoj regionu je skládání mozaiky. Pokud jsme dlouho přemýšleli, diskutovali s&nbsp;jinými a víme, jak má nakonec vypadat, aby se líbila, tak bude realizace relativně jednoduchá a úspěch lze předpokládat. Pokud jen náhodně vedle sebe dáváme kameny s&nbsp;tím, že z&nbsp;toho jednou bude pěkná mozaika, tak nelze příliš očekávat, že se někomu vůbec bude líbit.

Jaká je tedy má vize pro 2020, či&nbsp;snad lépe pro 2030
----------------------------------------------------

Nepoužiji zde odborný jazyk &ndash; spíše formu jednoduché slohové práce. Ve své vizi akcentuji různá témata, jejichž výběr byl vysoce selektivní a spíše náhodný. Samozřejmě si uvědomuji, že dobrá vize by měla být komplexní. 

> Region má další výrazné leadery - slušné, schopné a pracovité – přesně v tomto pořadí.

Jak je známo, atraktivní region dělají lidé, kteří v&nbsp;něm žijí. Region má další výrazné leadery &ndash; slušné, schopné a pracovité. Přesně v&nbsp;tomto pořadí. Lidi, kteří jsou komunikativní, schopni řídit kultivovanou diskusi stimulující inovační procesy, naslouchat a měnit své zažité představy „o světě“. 

Vlivem řady vzdělávacích, osvětových a popularizačních aktivit se změnil hodnotový systém lidí. Lidé jsou vzdělanější a kultivovanější. Zajímají se o&nbsp;věci veřejné a jsou kritičtí vůči nepravostem a nenechají se lehce nachytat na&nbsp;plané sliby. Vědí, že „knowledge is power“. Lidé jsou zcestovalí, umí jazyky &ndash; anglicky téměř každý, němčina se vrátila jako důležitý druhý cizí jazyk umožňující těsné ekonomické, výzkumné, vzdělávací a kulturní kontakty se západním sousedem ČR. Instituce mají intenzivní kontakty v&nbsp;zahraničí a nacházejí inspiraci při hledání řešení ve vyspělejším Německu, Rakousku či jinde.

Veřejná správa regionu se chová jako kultivovaná instituce, která je &ndash; kromě svých zákonných kompetencí &ndash; platformou pro tvorbu prodiskutovaných a kvalifikovaných řešení odpovídajících představám většiny občanů. Na&nbsp;zvyšování atraktivity regionu se podílí kromě silného soukromého sektoru celá řada občanských iniciativ, jejichž činnost aktivně podporuje veřejná správa.

Kraj má diverzifikovanou ekonomickou strukturu &ndash; síla regionální ekonomiky je daná nejen existencí modernizovaných tradičních velkých firem, ale také řady malých a středních podniků vedených podnikateli, kteří se s&nbsp;regionem identifikují. Výkonný průmysl, sektor podnikatelských služeb či výzkum, školství a zdravotnictví vytvářejí dostatek pracovních příležitosti.

Fúzí vznikla Univerzita v&nbsp;Ostravě, která je uznávanou výzkumně-vzdělávací institucí v&nbsp;širokém spektru činností: technické obory, medicína, přírodní vědy, společenské a humanitní obory stejně jako umělecké obory. Právnická fakulta je novou fakultou. Podařilo se založit několik výzkumných institucí, které přitahují vědce a odborníky.

> Lidé nemají důvod bydlet 20&nbsp;km a více od centra města.

Masarykovo náměstí a okolní městské části jsou výkladní skříni regionu. Život města se koncentruje přibližně do oblasti Nové Vítkovice na&nbsp;jihozápadě vnitřního města &ndash; přes Novou Karolinu &ndash; živé a atraktivní historické městské centrum Moravské Ostravy &ndash; přes Černou Louku &ndash; oblast slezsko-ostravského hradu &ndash; přes nové atraktivní parkové městské čtvrti na Slezské Ostravě táhnoucí se od brownfieldu dolu Trojice přes bývalý Důl Petr Bezruč. Tato oblast je považována za atraktivní k&nbsp;bydlení &ndash; jsou zde nízkoenergetické bytové domy, nové jesle a školka, upravované zelené plochy, na&nbsp;kterých se lze rekreovat, i&nbsp;nová sportoviště. Vše je propojeno chodníky, cyklostezkami a moderní veřejnou hromadnou dopravou. Pěšky se lze rychle dostat za&nbsp;nákupy, do&nbsp;školy, do&nbsp;kina či večer do divadla nebo restaurace v&nbsp;centru. Lidé nemají důvod bydlet 20&nbsp;km a více od centra města. Kolem Ostravice směrem na&nbsp;jih byly vybudovány lesoparky s&nbsp;funkční zelení nedaleko od centra města. Součástí jsou také infrastruktury, které umožňují rekraci a sport. Kdo si chce zahrát neorganizovaně s&nbsp;kamarády fotbal, tak má kde.

Sportovci jsou rádi, že žijí zrovna v&nbsp;tomto kraji. Kromě celé řady akcí atraktivních pro návštěvníky z&nbsp;celé republiky, jako jsou LH24 nebo B7, jsou k&nbsp;dispozici upravované lyžařské stopy v&nbsp;Beskydách, které spojují Mosty u&nbsp;Jablunkova až po Prašivou s&nbsp;řadou funkčních odboček. Díky dobudované dopravní infrastruktuře a rychlému dopravnímu spojení přes Opavu až na&nbsp;Bruntálsko a Rýmařovsko je lépe turisty a rekreanty využívaná i&nbsp;oblast Jesenicka.

Zpracovat komplexní vizi s&nbsp;konkrétním obsahem není problém. Problém je získat pro ni politickou podporu a realizovat ji.

Petr Rumpel
