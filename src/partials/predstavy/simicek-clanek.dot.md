<div class="persona">
![Petr Šimíček]({{= it.assets_url }}/img/bublina-simicek.png)

  <div>
    <h1>Petr __Šimíček__</h1>
    <span>středoškolský učitel dějepisu na Gymnáziu Olgy Havlové v Ostravě</span>
  </div>
</div>

*Nedá mi, abych své zamyšlení nad perspektivami budoucího rozvoje Moravskoslezského kraje, toto příjemné fantazírování mířící k&nbsp;dalekému roku 2020, z&nbsp;hlediska oboru, v&nbsp;němž se pohybuji, neotevřel rekapitulací toho již vykonaného a rozvíjeného. Neboť na&nbsp;základě zkušeností a vytvořených hodnot vykreslují se teprve budoucí záměry v&nbsp;reálných i&nbsp;praktických konturách.*

> Často slýcháváme, že za tím vším stojí ti „Ostraváci“, a to nás naplňuje pocity velmi příjemnými.

S&nbsp;přáteli z&nbsp;Občanského sdružení PANT, zaměřeného na&nbsp;popularizaci moderní historie a vzdělávání studentů i&nbsp;učitelů, s&nbsp;radostí sledujeme, jak vzdělávací a kulturní aktivity pevně zakotvené v&nbsp;rodné Ostravě a Moravskoslezském kraji získávají časem přesah i&nbsp;uznání v&nbsp;měřítku národním. Mezi všechny zde vzniklé a bohatě rozvíjené řadíme neskromně také ty, jejichž jsme tvůrci a hybateli. Kupříkladu vzdělávací portál [Moderní dějiny.cz](http://www.moderni-dejiny.cz/), putovní výstavy, unikátní projekt studentských konferencí, který vznikl před lety na&nbsp;našem Gymnáziu Olgy Havlové a úspěšně se rozvíjí, natáčení dokumentárních filmů s&nbsp;pamětnickými svědectvími, dvě historické soutěže pro studenty, vzdělávací semináře – to vše dnes oslovuje žáky a učitele nejen v&nbsp;našem kraji, ale po celé republice. Často slýcháváme, že za tím vším stojí ti „Ostraváci“, a to nás naplňuje pocity velmi příjemnými. Lidé si nás přirozeně spojují s&nbsp;městem a krajem, ve kterém jsme vyrostli, ve kterém žijeme a chceme v&nbsp;něm zanechat nějaké trvalé stopy. Možná trochu pateticky řečeno, odkaz, který ti, co přijdou po nás, budou moci dále rozvíjet.

> Naše společné úsilí by mělo směřovat k vytvoření něčeho trvalého, co zdejšímu regionu chybí.

Právě po léta uskutečňované aktivity a společně sdílené představy nás vedou k&nbsp;zamyšlení nad tím, jak využít oněch zkušeností, celonárodních i&nbsp;mezinárodních, k&nbsp;intenzivnější, dlouhodobé a trvalé činnosti právě tady, v&nbsp;našem regionu. Zároveň to souvisí s&nbsp;pozvolným rozšiřováním vzdělávacích i&nbsp;popularizačních aktivit PANTu – od těch, které jsou vázány především na&nbsp;školské prostředí, k&nbsp;těm, jejichž záměrem je vstupovat do&nbsp;veřejného prostoru a nabízet kvalitní kulturně-vzdělávací aktivity pro obyvatele všech věkových kategorií. Členové našeho sdružení a spřízněné společenství lidí z&nbsp;Okrašlovacího spolku za&nbsp;krásnou Ostravu, pestrá směsice osobností kulturní i&nbsp;vědecké obce, svými činnostmi tuto myšlenku naplňují v&nbsp;našem regionu v&nbsp;dílčích akcích již nyní. Myslíme si, že právě v&nbsp;nejbližších dalších letech by mělo směřovat naše společné úsilí k&nbsp;vytvoření něčeho trvalého, co zdejšímu regionu chybí. Volnou inspirací může být kupříkladu varšavský [Dom Spotkań z&nbsp;Historią](http://www.dsh.waw.pl/) (Dům setkávání s&nbsp;historií), založený z&nbsp;iniciativy neziskové organizace KARTA a nabízející obyvatelům polské metropole kvalitní vzdělávací i&nbsp;kulturní program. Tato instituce získala v&nbsp;počátcích podporu města, především za symbolický nájem samotný „dům“, a&nbsp;v&nbsp;současnosti na&nbsp;svůj provoz využívá nejrůznějších fondů, dotací i&nbsp;soukromých zdrojů. Zaměřuje se nejen na&nbsp;vzdělávání mladých, ale také na&nbsp;akce kultivující širší veřejnost, posilující historické a kulturní povědomí, její program rovněž zahrnuje mezinárodní kontexty i&nbsp;poznávání regionálních specifik.

Naším záměrem je tedy uvést v&nbsp;život kulturně-vzdělávací projekt, v&nbsp;jehož rámci by v&nbsp;Ostravě vznikl nový unikátní prostor jako nezávislá scéna pro pořádání kulturních, vzdělávacích, občanských a dalších kreativních aktivit. Nemáme v&nbsp;úmyslu vytvořit zcela novou instituci, která bude v&nbsp;aktivitách konkurovat stávajícím, ale právě naopak &ndash; formou propojení stávajících institucí, organizací, neziskovek či spolků vytvořit prostor pro jejich vzájemně provázanou a koordinovanou činnost. K&nbsp;tomuto společnému cíli by bylo ideální využít právě v&nbsp;našem regionu, Moravskoslezském kraji, v&nbsp;delším časovém výhledu k&nbsp;roku 2020 všech příležitostí, které vytvářejí a budou v&nbsp;brzké době nabízet evropské fondy. PANT se může opřít o&nbsp;letitou zkušenost s&nbsp;úspěšnou realizací projektů národních (v&nbsp;rámci výzev Operačního programu vzdělání pro konkurenceschopnost Evropského sociálního fondu či dotací Ministerstva školství ČR), mezinárodních (Visegrádský fond, Česko-polské fórum Ministerstva zahraničních věcí ČR) či zaměřených výlučně na&nbsp;náš region, jakým je právě realizovaný projekt Paměť kraje či již uzavřený projekt Moderní dějiny pro učitele (oba podpořené z&nbsp;ESF Moravskoslezským krajem).

> S využitím veškerých svých zkušeností bychom mohli uvést do života ojedinělý funkční prostor zaměřený na „kreativní vzdělávání“.

Myslím si, že by naše občanské sdružení spolu s&nbsp;partnery mohlo s&nbsp;využitím veškerých svých zkušeností uvést do života ojedinělý funkční prostor zaměřený na&nbsp;„kreativní vzdělávání“ &ndash; pořádání konferencí, seminářů, výstav, literárních čtení, mezinárodních setkávání či uskutečňování aktivit, které vytvářejí střední školy, kluby či univerzita, nemohou je však zajistit na&nbsp;své půdě a byla by škoda neotevřít je širší veřejnosti. Věřím, že s&nbsp;patřičnou podporou kraje, města a evropských fondů &ndash; veškerá činnost v&nbsp;takovémto prostoru musí být hrazena z&nbsp;více zdrojů &ndash; by nemusela být tato představa utopií. Každá ze spolupracujících institucí by v&nbsp;rámci zamýšleného společného prostoru naplňovala vlastní projekty, nemusely by si tedy konkurovat, ale naopak by své aktivity vzájemně provazovaly či doplňovaly. Je zřejmé, že vznik takového místa by přirozeně vedl k&nbsp;upevňování a rozvíjení občanské společnosti, jeho synergický efekt by významně obohatil Moravskoslezský kraj a jeho obyvatele.

Petr Šimíček
